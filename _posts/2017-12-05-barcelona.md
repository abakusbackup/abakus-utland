---
layout: post
title:  "Siesta i Catalonia"
date:   2017-12-04 14:56:46 +0200
categories: Barcelona Spania 2017 Datateknologi Kommunikasjonsteknologi
---

## Siesta i Catalonia
Hei bloggen! Målfrid Henden Aaraas og Aksel Vincent Berg fra henholdsvis 3. Data og 4. Komtek her. Vi er for øyeblikket på utveksling i sagnomsuste Barcelona. Valget falt på denne byen grunnet  varmt klima, et ønske om å lære spansk, samt fordelene man har som Erasmusstudent. De fleste assosierer Barcelona med billige paraplydrinker og avdankede etterligninger av Charter-Svein, men vi skal prøve å gi et usminket referat av hvordan hverdagen som student har utartet seg i løpet av de 3-4 månedene vi har i erfaringsbagasjen.

<p align="center">
  <img src="/images/barcelona2017/1.png" width="600">
 <br><em>Målfrid til høyre, Aksel i midten.</em>
</p>

###Barcelona og Catalonia
I løpet av det siste halvåret har mediers søkelys vært rettet mot den katalanske regionshovedstaden. Byen ble i august rammet av et terrorangrep, men det er først og fremst uavhengighetsvissvasset som i senere tid har hatt hovedfokus. Er det noe spanjolene (katalanerne(?)) kan er det å samle den gemene hop for å demonstrere. Det gikk faktisk så langt at blant annet tyske myndigheter frarådet å reise hit. For vår del har ikke dette påvirket hverdagen i større grad enn et par ekstra fridager som ble tatt imot med åpne armer. 


<p align="center">
  <img src="/images/barcelona2017/2.jpg" width="400"><br>
  <br><em>Nasjonaldagen til Catalonia, 11. September, som visstnok samlet 1 million mennesker.
</em> <br>
</p>

###Skole
Universitetet går under det klingende navnet Universitat Politècnica de Catalunya (uttales uniβərsiˈtat puɫiˈtɛŋnikə ðə kətəˈɫuɲə) og ligger på toppen av en bakke med en stor park like i nærheten, ikke så rent ulikt Gløshaugen. Det sies at det til daglig spankulerer rundt 30.000 studenter her, forøvrig et antall som får rektor Bovim til å trekke lett på skuldrene. Til tross for likhetene går man for en litt annen akademisk tilnærming enn det vi er vant med i Trondheim. Klassene er fortrinnsvis mindre, som gir et slags insentiv til å møte opp i timen. Det legges mye vekt på rapportskriving og praktiske laboratorieøvelser, da dette dukker opp i stort kvanta. Legg til noen deleksamener midtveis i semesteret og en kokekultur av det labre slaget, og en forbausende hektisk skolehverdag vil noe overraskende dukke opp (om det er mangel av kok eller faktisk mye arbeid vites ikke. Kanskje det første). Men med flinke medstudenter og forelesere, der bruken av terminal er skyhøy og kun et fåtall ikke benytter Linux som operativsystem, går dette som regel greit.

En potensiell ulempe ved å studere i en såpass stor by er at man risikerer at reisetiden til og fra universitet blir noe lenger enn det man er vant med. En må regne med å måtte benytte seg av metronettet, samt bytte av linje. Til tross for at systemet er effektivt med hyppige avganger kan det å stå som sild i tønne hver morgen være en påkjenning en helst skulle unngått. På dette området er Trondheim i særklasse.

For Målfrid som dro på utveksling året før det som er vanlig består fagplanen av bachelorfag. I praksis betyr dette at mer eller mindre alle fag foregår på spansk, ofte krydret med litt katalansk. Ettersom jeg på forhånd ikke kunne særlig flere gloser enn “Hola” og “Gracias” ble store deler av sommeren brukt til intensivkurs. Dette har gått over all forventning, takket være snille katalanere og forelesere som lar meg gjøre prøver på engelsk i ny og ne.

<p align="center">
  <img src="/images/barcelona2017/3.jpg" width="400">
  <br><em>Utlært i Spansk :’)</em> 
</p>

Selv om UPC setter ketchupeffekten ut i praksis er arbeidsmengden tolerabel for mennesker som i harnisk har iterert seg gjennom Hetland sine ppt slides de mørkere desemberkvelder. I tillegg har man eksamener som maksimalt teller 50% av karakteren, en ordning som visstnok medfører noe mildere eksamensperioder i forhold til de depressive kraftanstrengelsene man oftere enn ønsket befinner seg i. Det blir dermed også rikelig med tid til det man egentlig er på utveksling for å gjøre.

###Utflukter og Erasmus
For kalenderen i Spania består av et antall feriedager vi er uvant med på Gløs, noe som åpner muligheter for utflukter. Den iberiske halvøy tilbyr et variert landskap som resulterer i et stort utvalg turmuligheter. Erasmus arrangerer en rekke utflukter både innen- og utenlands til en rimelig penge.

<p align="center">
  <img src="/images/barcelona2017/4.jpg" width="400">
  <br><em>Fikk endelig sett MSN Messi, Suarez og Paulinho!</em> 
</p>

I tillegg er det kun din egen fantasi og initiativ som setter grenser for hvor man kan reise. Vi tok for eksempel toget til til en liten landsby nær grensen til Frankrike og bodde hjemme hos en person via Airbnb, for så å gå i mektige Pyrineene dagen etterpå, et aldri så lite eventyr!

<p align="center">
  <img src="/images/barcelona2017/5.jpg" width="400">
  <img src="/images/barcelona2017/6.jpg" width="400">
  <br><em>Kødder på fjellgrensen til Frankrike.</em> 
</p>

<p align="center">
  <img src="/images/barcelona2017/7.jpg" width="400">
  <br><em>Andorra la Vella. Det er kulere å ha vært der enn å være der.</em> 
</p>

<p align="center">
  <img src="/images/barcelona2017/8.jpg" width="400">
  <br><em>Strendene og promenaden er helt krem.</em> 
</p>

<p align="center">
  <img src="/images/barcelona2017/9.jpg" width="400">
  <br><em>“Balcony of Catalunia”.</em> 
</p>

Videre arrangeres det fester stort sett hele tiden, der hver dag har sitt eget tema. FUCKIN’ MONDAY og Tasty Tuesdays - Erasmus Free Dinner, Open Bar & Party er blant aktivitetene man kan ta del i dersom man ønsker en fornuftig start på uken. Ettersom klubbene åpner dørene klokken 3 og stenger 7 kan man trygt vinke farvel til all potensiell produktivitet dagen derpå i det man bestiller en ny VR med et skjevt smil om munn.

<p align="center">
  <img src="/images/barcelona2017/10.jpg" width="400">
  <br><em>Søndagsturen gikk denne gangen til Montserrat.</em> 
</p>

###Hverdagen ellers
Spania er ineffektivitetens land, der alt er nødt ta mye lenger tid enn nødvendig. Hvis man har sett Zootopia er dovendyrene bak kassen en meget god representasjon på den spanske arbeidsmoralen, selvsagt uten unntak. I kantinen på universitetet der man i utgangspunktet forventer å få kjøpt lunsj har de blant annet siesta fra 12-14. Ironisk nok er Catalonias selværklærte produktivitet et av hovedargumentene deres for frigjørelse.

<p align="center">
  <img src="/images/barcelona2017/11.jpg" width="400">
  <br><em>Aksel.</em> 
</p>

Ellers er en av hovedgrunnene for å dra på utveksling at man møter et stort mangfold av mennesker fra alle verdens kriker og kroker. Dette gjør at man blir eksponert for annerledes  kulturer og tankegang. Man lærer blant annet at alle Colombianere konsekvent ligner på han taxi-sjåføren i Narcos og at Amerikanere er så høylytte at man har øresus i mange dager etterpå. Nordmenn finnes også, i form av solbrente livsnytere samt andre studenter fra både NTNU og andre universitet/høgskoler.

<p align="center">
  <img src="/images/barcelona2017/12.jpg" width="400">
  <br><em>Ikke ueffen utsikt fra balkongen.</em> 
</p>

Men fra spøk til revolver så er kanskje noe av det viktigste man erfarer at midt oppe i alle ulikheter man tilsynelatende har, finnes det også overraskende mange likheter. Det er faktisk veldig gøy å knytte bekjentskap på tvers av landegrenser, og man har åpenbart veldig godt av det også.

<p align="center">
  <img src="/images/barcelona2017/13.jpg" width="400">
  <br><em>Fredagstasso med kollektivet. De norske verdiene holdes hellig.</em> 
</p>

###Søknadsprosess og fordeler med Europa
Dersom man ønsker å ha deler av fagplanen på vertsinstitusjonens språk kan man gjøre som Målfrid, nemlig å ta språkkurs på forhånd og dermed få ekstra stipend fra Lånekassen. I tillegg mottar man som du kanskje vet støtte gjennom Erasmusprogrammet på mellom 350-400 euro i måneden, avhengig av hvilket land du reiser til. Legger man til det man får av Lånekassen ender man faktisk opp med en god del å rutte med sammenlignet med å studere i Norge, som gjør at man kan bytte ut tam servelat fra FirstPrice med den noe mer behagelige parmaskinken. I tillegg er instituttene svært tilbøyelige med godkjenning av fagplan, som gjør søknadsprosessen enklere.
###Så...
Forhåpentligvis vil dette hjelpe deg dersom du vurderer å utveksle i enten Barcelona, Spania eller generelt, være seg den ene eller den andre veien. Om du skulle brenne inne med noen spørsmål, ta gjerne kontakt:

Målfrid Henden Aaraas, 3. Klasse Datateknologi
malfridha@gmail.com eller Face

Aksel Vincent Berg, 4. Klasse Kommunikasjonsteknologi
akselvb@gmail.com eller Face.
